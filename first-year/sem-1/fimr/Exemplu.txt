DINAMICA –
Dinamica este partea mecanicii care se ocupă cu studiul mişcării corpurilor
materiale, ţinând seama de forţele care acţionează asupra lor.
Problema fundamentală în dinamică este de a determina legile de mişcare ale
corpurilor, ţinând cont de forţele care acţionează asupra acestora. In unele cazuri, se
pune problema inversă: de a determina forţele astfel ca mişcarea să fie cea dorită.
Studiul mişcării începe cu cel al punctului material. Acesta este un corp de
dimensiuni neglijabile, asimilat cu un punct geometric în care se concentrează o
anumită masă. Problemele legate de mişcarea punctului material se vor trata în
capitolul de dinamica punctului. In partea a doua vom studia sistemele de puncte
materiale şi corpurile rigide, prezentând teoremele generale ce se vor aplica în acest
caz. Ne vom referi şi la partea de mecanică analitică, utilă în studiul altor mişcări şi în
special în teoria vibraţiilor care va fi ultima parte a acestei lucrări. In general, căutăm
să exemplificăm teoria prin aplicaţii concrete care să contribuie la mai buna înţelegere
a celor prezentate.
Ca orice ştiinţă, Mecanica se bazează pe câteva principii fundamentale care
nu pot fi complet demonstrate teoretic sau experimental, dar nici nu pot fi reduse la
alte legi mai simple. Aceste principii pot fi uneori verificate.
In general, mişcarea se studiază faţă de un sistem de referinţă inerţial. Prin
sistem de referinţă inerţial se înţelege acel reper faţă de care un punct material izolat
sau asupra căruia acţionează un sistem de forţe în echilibru, se găseşte în stare de
repaus sau de mişcare rectilinie şi uniformă. Un corp rigid izolat sau asupra căruia
acţionează un sistem de forţe în echilibru se găseşte faţă de un sistem de referinţă
inerţial în stare de repaus sau de translaţie rectilinie şi uniformă.
Un sistem de referinţă legat de pământ poate fi considerat inerţial pentru
fenomene care se desfăşoară cu viteze mici în comparaţie cu viteza luminii, pentru
fenomene care nu au o durată prea lungă şi se efectuează într-un domeniu relativ mic
al spaţiului.